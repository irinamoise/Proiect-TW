<!DOCTYPE html>
<html lang="ro">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Despre ce-a fost și ce va veni</title>
    <link rel="stylesheet" href="styleart4.css">
</head>
<body>
    <article class="article-container">
        <h1>Despre ce-a fost și ce va veni</h1>
        <p>Nu știu dacă acest articol va apărea pe Instagram. Este ceva diferit, însă există și o asemănare cu cele din trecut, totuși: faptul că-l scriu pentru că simt nevoia.</p>
        <p>În legătură cu blogul, nu are sens să mint că n-am mai avut timp de el. Pur și simplu n-am putut să mai scriu. Momentele când public articole sunt de-a dreptul speciale, deoarece nu știu dacă voi mai putea realiza vreodată așa ceva. Este vorba de o stare, o conexiune aparte cu o forță pe care nu o pot defini concret, dar pe care o pot simți, atunci când și ea vrea să-și facă simțită prezența. Pot crea doar cât timp mă aflu în contact cu acea... acel ceva. Nu știu niciodată cât va dura și când se va reîntoarce. De exemplu, de pe 30 octombrie – data la care am postat ultimul text – nu am mai reușit să scriu pe blog, deși poate am avut multe lucruri în mine care se zbuciumau și încercau din răsputeri să se facă auzite.</p>
        <p>Deja mi se pare c-am rămas singura adolescentă dintr-o lume în care toți ceilalți semeni de vârsta mea se dau peste cap ca să fie cei mai deștepți, să intre primii la facultate, să facă bani și eventual să plece în străinătate. Toți au intrat într-o goană nebună după lucruri care să le asigure un trai bun, însă nimeni parcă nu încearcă să trăiască.</p>
        <p>Să trăiești înseamnă să treci prin stări pe care nu le poți descrie în cuvinte, să te lași pătruns de cultura urbană orașului – mai ales într-un loc ca București, unde poți vedea atât vârful muntelui, cât și fundul prăpastiei, toate într-un singur bilet de autobuz –, să-i remarci și să-i simți pe cei speciali de lângă tine, să îndrăznești să-i zâmbești celui căruia îi cedezi locul în metrou și, poate cel mai important, să ai curajul să mai și suferi uneori. Ați făcut vreodată o plimbare singuri-singurei prin parcul „23 august”, când sunt 3 grade iar cerul e semi-înnorat, înghețați pe dinafară, dar topiți pe dinăuntru de atâtea sentimente pe care doar voi le trăiți? V-ați așezat pe banca udă, cu lacrimi în ochi și cu promisiunea că la primăvară, când pomii vor înverzi, voi îi veți privi de pe aceeași bancă, dar cu un cu totul alt motiv care v-a adus în parc?</p>
        <p>Probabil că nici de această dată nu mi se va răspunde la întrebări, fapt care îmi va consolida statutul de voce a unei generații în care nu mă identific, o voce pe care nimeni nu a vrut-o și căreia nimănui nu i-a cerut opinia. Și ce? Până la urmă, pot face oricâte plimbări simt nevoia să fac. Cine știe, poate într-o zi am să-mi găsesc banca ocupată de un alt adolescent visător cu un jurnal în mână.</p>
        <br>
        <a href="mainpage.html">Inapoi la pagina principala</a>
    </article>

    
</body>
</html>
