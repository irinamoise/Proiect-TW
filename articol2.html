<!DOCTYPE html>
<html lang="ro">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Despre muze</title>
    <link rel="stylesheet" href="styleart2.css">
</head>
<body>
    <article class="article-container">
        <h1>Despre muze</h1>
        <p>Conform Wikipedia, cuvântul „muză” înseamnă persoană care îl inspiră pe un artist, devenind uneori prietena sau amanta acestuia. Cel puțin în cazul meu, muzele sunt cele mai nenorocite și mai minunate creaturi din câte am întâlnit. Sunt niște ființe care te înnebunesc și te sugrumă până când fie accepți că nu mai poți trăi fără ele, fie mori încercând să te dezlegi. Te sug până la ultima picătură de suflet,  făcându-te să te simți privilegiat că li te dăruiești lor pe deplin. Dar când ajungi să dai și ceea ce nici tu nu știai că mai ai, ești înlocuit de îndată,  fără tupeul de a spera că vei primi înapoi măcar a zecea parte din nopțile nedormite în care te gândeai la ele, sau din cele în care reușeai să adormi și te amăgeai din nou, visându-le. Dar iată că pentru cei mai zdrobiți dintre acești bieți oameni, magia se produce în acele clipe și, din tot iadul în care se află, încep să construiască un curcubeu pe care-l escaladează către salvare. Acel curcubeu este arta.</p>
        <p>Până acum muzele par doar nenorocite, însă ele nu reprezintă acea tipologie de târfe care se bagă sub pielea ta și te seduc ca să pună mâna pe bani. Nu. Nici pe departe. Ele sunt doar niște persoane neutre, sau cel mult drăguțe cu tine. Cum vine asta? Ei bine, din simplul fapt că noi, „victimele” suferinde, ne creăm singuri majoritatea durerii. Totul se petrece doar în mintea noastră. Noi avem impresia că ele ne sunt cei mai buni prieteni, noi le oferim toată încrederea și le spunem ce avem pe suflet fără să ne fi cerut s-o facem vreodată, noi rămânem cu inima frântă după ce ne părăsesc, când ele n-aveau nicio obligație de-a rămâne cu noi. Doar noi le vedem nenorocite și trădătoare, noi ne înveninăm singuri. Iar cel mai trist e că acele persoane nu vor ști niciodată cât de mult înseamnă ele pentru noi și ce forță declanșatoare de furtună au asupra unor personaje atât de secundare din viețile lor...</p>
        <p>Revenind la afirmația mea de la început – da, muzele sunt și minunate, în egală măsură. Cea mai de preț calitate a lor e că ne pot schimba radical percepțiile sau ne pot da complet lumea peste cap fără ca măcar să-și dea seama – un cuvânt de consolare aruncat în vânt, o vorbă măreață scăpată din greșeală într-o discuție de rutină, un zâmbet din reflex, o îmbrățișare oferită tuturor, printre care și ție, o bucată din covrigul cald cedată într-un moment de foame cumplită, o bârfă în timpul orelor, o țigară împărtășită după o zi lungă și, cea mai „demolatoare” dintre toate, acea privire. Doamne, cât urăsc și cât iubesc privirea! Nu există ceva mai pervers pe lumea asta decât o privire pe care nu o poți înțelege; acea privire cu care pleci în minte de la școală și pe care nici până seara n-ai deslușit-o. „Ce-o fi vrut să-mi spună? Oare iar exagerez, sau de data asta chiar e ce sper eu să fie?” Muza este mina mea de aur, iar toate aceste mici încântări sunt galbenii pe care îi găsesc pe jos în fiecare zi – o avere ce nu se poate cumpăra cu nimic și pe care nimeni nu mi-o poate lua, în afară de muza însăși.</p>
        <p>Acum că am lămurit cu cine avem de-a face, să trecem la următorul aspect: relațiile dintre muză și artist. În primul rând, îmi place nespus de mult că Wikipedia nu se riscă prea tare și strecoară cuvintele „uneori” și „prietena” în sintagma: „devenind amanta acestuia”. Muza este o forță nebună, imprevizibilă și incontrolabilă, pe care un artist nu o va putea ține pe loc lângă el prea mult timp, motiv pentru care un cuvânt de genul „soție” nu își va face niciodată loc în sintagma de mai sus. Artistul încearcă din răsputeri să-și impresioneze zeița prin creațiile sale, dar cum ea este superficială, prin natura sa de muză, nu-i va putea simți și palpa în întregime sentimentele niciodată. Însă mai dureros pentru artist e gândul că el nu-și va putea desluși vreodată muza, rămânând doar cu fantezia parcurgerii labirintului din spatele acelor ochi divini.</p>
        <p>Pe de altă parte, apropierea fizică nu este împiedicată de nimic, dar asta nu înseamnă că se și produce în toate cazurile. Aici cărarea se bifurcă: dacă se produce apropierea, alegem termenul amantă, dar dacă nu, atunci începe dezbaterea și răsar termenii prietenă și uneori. Prietenia e doar o minciună, sau un pretext, dacă vreți, ca să te apropii de acea persoană care ți-a trezit un interes foarte puternic. Dar e o minciună atât de bună încât artistul începe s-o creadă, iar muza începe s-o folosească drept scut împotriva sentimentelor artistului. Așadar, niciun artist nu-și va considera muza o prietenă, ci infinit mai mult decât atât. Mai există și cazul în care artistul fie nu vrea, fie nu reușește să se apropie suficient de muză ca să-i poată propune clișeul prieteniei, relația lor neavând un nume recunoscut de dicționar. Și cum muza nu e nici prietenă, nici amantă, mai poate fi etichetată doar cu acel uneori.</p>
        <p>De ce scriu acest articol? – pentru că vreau să le bat obrazul și simultan să le și mulțumesc celor care m-au lăsat să le descopăr și să le analizez personalitățile de-a lungul timpului, cu sau fără știea lor. De ce să le bat obrazul? – pentru că nu au curajul să mă mai privească în ochi. Exista cândva o persoană care m-a ajutat foarte mult să mă descopăr, literar vorbind, și să evoluez în ultimii ani. Acelei ființe i-am scris poezia experimentală „Muză, tu”, care se poate găsi aici, pe blog. Am așteptat ore, zile să primesc o reacție din partea sa, un mesaj, o înjurătură, o declarație de dragoste, sau măcar un like la acea postare. Dar nimic, moment în care a intervenit panica supremă: fie a citit-o, s-a prins că e vorba despre ea și a ales să tacă, sau, mai rău, nici nu știe de existența acelei poezii. Ceea ce trebuie să înțeleagă din acea poezie, înainte de toate, este cât de recunoscătoare îi sunt pentru că mi-a permis să mă las inspirată de ea.</p>
        <p>În concluzie, nu există nimic mai rentabil de exploatat decât fascinația pentru cineva; fascinație care, după ce se dezlănțuie și face ravagii prin corp, minte și inimă, te reabilitează și te face să înflorești în cele din urmă. Iar, din experiența personală, cu cât încerci să oprimi sau să ștergi cu buretele ce ți se pare că începi să dezvolți, cu atât acele gânduri vor încerca mai agresiv să iasă la lumină prin cele mai chinuitoare mijloace, până când te vor îngenunchea și te vor forța să-ți recunoști ție însuși sentimentele. La final, vreau să le urez viață lungă muzelor, căci fără ele n-aș exista eu ca artist, și viață lungă iubirii nereciproce, căci fără ea n-ar mai exista muzele!</p>
        <br>
        <a href="mainpage.html">Inapoi la pagina principala</a>
    </article>
    
</body>
</html>